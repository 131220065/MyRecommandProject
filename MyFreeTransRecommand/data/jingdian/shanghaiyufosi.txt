 上海玉佛寺，肇轫于光绪中叶。有普陀山慧根上人，单丁行脚，历五台、峨嵋，入西藏，出缅甸，请得玉佛大小五尊归。途经沪渎，见此土众生业种炽盛，毒根深固，急当以像教力振拔之。乃奉三尊回普陀，而留坐、卧佛各一尊，发愿募建刹院。苦心劬体，乞食诸方，得江湾地十余亩。经六年而缔构甫成，师亦顺化。嗣法弟子本照能继先志，躬请藏经。适辛亥政变，寺被占而佛像亦抛掷公园，等诸玩具。本上人呼号力竭，亦示寂。时宏法上人由天目昭明退院来沪，诸山长老推举继席。宏上人乃与常州天宁冶开大师及香林济南长老，多设方便，翊护法幛，高门悬薄，檀施翕应。遂将玉佛移至麦根路赁屋，粥鱼斋鼓，梵诵不辍。而冶大师道行超卓，尤为法门泰斗，乃于此地结七，立念佛道场。海内名流，闻风景附；檀那善信，罔不感动。既而，冶老暨宏上人先后圆寂，嗣席即今玉佛寺方丈可成，佥以为赁屋非久计，复募得槟榔路地十一亩余，募财庀工，绘图鸠役，凡单椽片瓦，罔不心筹目遴。自戊午岁经始，迄于戊辰，凡堂殿楼庑，斋厨湢浴，以次落成。丹艧觚棱，崇闳壮丽，蔚为巨刹，甲于海上。此十年中，事势之拂违，境缘之迁变，中外交涉之波起云委，一皆以忍力慈心应之，卒能使财力辐辏，功行圆满。不独赖诸仁者之赞助，而中外官吏倾心宏护，得援欧西教会成例，免除地警等捐，尤为末劫希有之盛事也。斯固由诸老常寂光中愿力所持，而可成之披沥肝脑，缔造艰难，精诚所结，感召佛力加被，其功勋亦诚有大过人者。工既竣，来乞余为记。余惟道场有二：曰理道场，曰事道场。理道场周遍尘刹，事道场则必严饰净地。盖即事明理，必假色相，亦犹从俗入真，须凭建立也。沪上为万国五方杂居之地，邪罥魔民所在皆是。兹寺独巍立其间，经其地者，闻经声梵呗，如火宅之乍得清凉；瞻玉质金容，知法身之罔非实相。由是随喜赞叹，发起善根，其利益良非浅鲜。虽然，菩萨以方便故不住无为，以究竟故亦不住有为。所以昔之学道者，每刳心剸志，岩栖谷饮，冀明已躬下事，其视华堂大厦蔑如也。兹院既成，凡居于此之诸比丘，坐卧经行，靡所不适。其果能佩剑倚天，潜鞭密炼，捩转面皮，斫断命根，则殊胜光明，随处具足。纵以珠壁为堂，黄金铸瓦，亦何不可堪任？而不然者，心尘识浪，大火烧时，此土安隐、天人常满者，毕竟在何处？愿诸比丘趁此受用现成之时，勇猛精进，打破铁围，凡一切见闻觉知、语默动静，罔不本此安隐佛土中流出，然后以华钟清梵，散为无量无边庄严佛事，则自利利他，其于佛祖开示，人天拥护，檀越佽助，善信景从，一皆无所孤负。而兹院之灯传火续，衍而弥长，亦可于此际卜之矣。仁和叶尔恺记并书。     